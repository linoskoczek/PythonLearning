Marina Wiaczesławowna Anisina, (ros. Марина Вячеславовна Анисина, ur. 30 sierpnia 1975 roku w Moskwie, ZSRR) – była rosyjska łyżwiarka figurowa reprezentująca Francję, startująca w parach tanecznych z Gwendalem Peizeratem. Jest mistrzynią olimpijską z Salt Lake City (2002) i brązową medalistką olimpijską z Nagano (1998), mistrzynią świata (2000), dwukrotną mistrzynią Europy (2000, 2002), zwycięzcą finału Grand Prix 1999 oraz sześciokrotną mistrzynią Francji. Zakończyła karierę w 2002 r.
Życie prywatne

Marina Anisina ma pochodzenie ukraińskie ze strony matki, jest potomkiem kozaków dońskich. Marina zostając łyżwiarką figurową poszła w ślady swojej matki Iriny Czerniajewej, która reprezentowała ZSRR na Igrzyskach Olimpijskich 1972. Za to jej ojciec Wiaczesław Anisin był hokeistą i również reprezentował ZSRR. Ma młodszego brata Michaiła, który tak jak ojciec, jest hokeistą rosyjskim.

W 2007 r. wyszła za mąż za ukraińsko-rosyjskiego aktora Nikitę Dzhigurda, którego poznała podczas występów w rosyjskim show Gwiazdy tańczą na lodzie.[1] W 2009 r. na świat przyszedł ich syn MicAngel, a rok później córka Eva Vlada. W 2015 r. ogłosili, że znów spodziewają się dziecka, jednak Marina poroniła. W październiku 2016 r. Marina złożyła pozew o rozwód, który otrzymała miesiąc później.[2][3]
Kariera

Zanim zaczęła jeździć z Peizeratem, Marina reprezentowała swoja rodzinną Rosję w parze z Siergiejem Sachnowskim, a potem z Ilją Awierbuchem, z którym zdobyła mistrzostwo świata juniorów w 1990 i 1992. Jednak Awierbuch zakochał się w Irinie Łobaczowej i zostawił Anisinę, by jeździć z ukochaną (obecnie Łobaczowa i Awierbuch są małżeństwem).

Pozostawiona bez partnera Anisina napisała listy z propozycją współpracy do dwóch łyżwiarzy, których znała z występów na zawodach juniorskich. Jeden z listów zaadresowany był do Peizerata, który tańczył wówczas z Mariną Morel, a drugi do Kanadyjczyka Victora Kraatza. Na początku, obydwa pozostały bez odpowiedzi. Jednakże, gdy z powodów zdrowotnych Morel zmuszona była zakończyć karierę sportową, Peizerat zdecydował się odpisać na list Anisiny. Rezultatem tej wymiany korespondencji był wyjazd Anisiny do Francji i rozpoczęcie wspólnych treningów.

Anisina i Peizerat szybko zaczęli odnosić sukcesy, a gdy Rosjanka otrzymała francuski paszport, stał się on dla pary przepustką umożliwiającą start w igrzyskach olimpijskich. W latach 1996-2001 Anisina i Peizerat na mistrzostwach Francji nie schodzili z pierwszego stopnia podium. W 1998 roku wywalczyli srebrne medale mistrzostw Europy i świata oraz brąz na zimowych igrzyskach w Nagano. W 1999 roku obronili wicemistrzostwo na dwóch najważniejszych imprezach sezonu, a rok później byli już najlepsi zarówno w Europie jak i na świecie. Rok 2001 okazał się powrotem do srebrnych medali, ale kolejny sezon olimpijski należał już tylko do nich. Najpierw w Lozannie zdobyli mistrzostwo Europy, a później olimpijskie złoto podczas igrzysk w Salt Lake City. Tym wspaniałym zwycięstwem zakończyli swą obfitującą w sukcesy karierę zawodniczą.

Od 2002 roku jeżdżą razem w rewiach łyżwiarskich.

Znakiem rozpoznawczym, bez którego ich tańce dowolne i pokazowe nie mają racji bytu jest podnoszenie, w którym to Marina podnosi Gwendala.